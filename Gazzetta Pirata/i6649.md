---
format: Markdown
title: i6649: Proposta di Legge per il contrasto alla discriminazione delle persone con disabilità
categories: gazzetta-pirata
...

#### Risultati
<table>
<tr><td>Si</td><td>96%</td></tr>
<tr><td>Astensione</td><td>0%</td></tr>
<tr><td>No</td><td>4%</td></tr>
</table>

#### Testo
**PROPOSTA**  
Preambolo:  

La legge sulla discriminazione (o Legge Mancino) ha subito negli anni una complessiva attenuazione delle conseguenze sanzionatorie previste perché politicamente ci si è concentrati soprattutto sulle condotte che riguardavano principalmente la “diffusione delle idee e l'incitamento alla discriminazione”. L'orientamento verso applicazioni di tipo depenalizzante ha introdotto sanzioni accessorie con caratteristiche rieducative/sensibilizzanti, sicuramente maggiormente opportune in contesti di distorsione culturale.  
La discriminazione subita dalle persone con disabilità presenta però troppo frequentemente un quadro gravemente lesivo di chi ne è vittima sia dal punto di vista psicofisico che negli aspetti patrimoniali.  
In questi anni l'analisi di tali aspetti è stata rilevata da più di una legislazione (dalla Legge quadro 104/92 fino alla recente ratifica della Convenzione ONU sui Diritti delle Persone con disabilità) individuando gran parte degli elementi che si radicherebbero complessivamente, ed in maniera irreversibile, nell'intera esistenza di una persona con disabilità e del suo nucleo familiare.  
Dal mancato accesso nei luoghi di pubblico interesse, alla fruizione dei mezzi pubblici fino all'impossibilità di uscire dalla propria abitazione e fruire degli ambienti comuni all'intera cittadinanza.  
Appare però di notevole rilievo la grave esclusione all'accesso ai diritti inviolabili costituzionalmente riconosciuti ad ogni cittadino di istruzione (si pensi soltanto alla costante esclusione degli studenti con disabilità alle uscite scolastiche), sanità e perfino al diritto di poter esercitare il proprio voto nei periodi elettorali.  
La reiterazione delle condotte discriminatorie, soprattutto quando vengono adottate da dirigenti istituzionali, producono un effetto diretto non solo nei confronti della vittima ma dell'intera cittadinanza che finisce per assorbirne una liceità nei comportamenti quotidiani perpetrando il danno nel tempo e nella consuetudine.

L'insieme di norme che una collettività si da per sussidiare un diritto, si esplicita nella consapevolezza di riconoscere ed esercitare una propria facoltà all'uguaglianza sostanziale dell'individuo stesso come parte attiva e propositiva della comunità.  
Quindi è attinente all'esercizio del potere annesso a quel diritto che un individuo assuma il ruolo di cittadino, mediante il suo concreto riscontro.

Nell'art.3 della Costituzione lo Stato non declama solo il diritto all'uguaglianza ma si assume il preciso compito di rimuovere gli ostacoli creati anche nei confronti di chi, attraverso il non rispetto delle norme, contribuisce ad erigerli.  
Per questo appare indispensabile azionare un'immediata interruzione di tali comportamenti inserendo un percorso di contenimento del danno subito dalla vittima.

Nella proposta di modifica della L. 67/06 sulla discriminazione delle persone con disabilità, il ruolo istituzionale dello Stato viene esercitato da chi ha il compito e la funzione di assicurare la tutela dell'ordine e della sicurezza pubblica.  
Quindi le forze di polizia vengono coinvolte come iniziale soggetto di bonaria mediazione, attraverso un formale atto di richiesta – “esposto” – coadiuvato da documentazione probante e propedeutico ad un intermediazione contenuta in un lasso di tempo sufficientemente breve per evitare un'ulteriore incremento del danno subito dalla vittima .  
Di notevole rilievo in questo caso è l'individuazione, sia da parte della vittima che da parte di chi ricopre il ruolo di mediazione, del responsabile della condotta discriminante.  
Infatti è proprio questo relativo contesto di “generale anonimato” che finisce per creare un significato di liceità condivisa alla discriminazione.

Altrettanto rilevante nella proposta è la “monetizzazione” della lesione di un diritto, che viene attivata solo ed esclusivamente se la mediazione non produce effetto, e quindi non si arriva ad una composizione pacifica del conflitto trovando un “accomodamento ragionevole” tra le parti.  
La discriminazione delle persone con disabilità viene culturalmente percepita con il falso mito di “risparmio economico”, a tal proposito è opportuno notare come alcuni comportamenti discriminanti finiscono per rappresentare, al contrario, delle vere e proprie perdite di importanti risorse per l'intera comunità, come la creazione di appositi percorsi alternativi per la presenza di barriere architettoniche di cui il Ponte di Calatrava (https://www.ilpost.it/2019/04/06/ovovia-ponte-di-calatrava-venezia-smontata/) rappresenta un emblema sufficientemente esplicativo.  
La condizione di disabilità è universalmente riconosciuta come uno dei principali fattori impoverenti delle popolazioni, si può perciò considerare l'impoverimento come l'elemento costituente della condizione di disabilità: l'indispensabile attivazione di un contenzioso giuridico per l'accesso alla Giustizia, in assenza di pacifica composizione della discriminazione, finirebbe quindi per rappresentare un ulteriore danno proprio per il cittadino in condizione di maggiore fragilità.

L'impegno politico alla rimozione dell'ostacolo deve perciò essere quello di adeguare gli strumenti di difesa anche legale alle specifiche caratteristiche di una minoranza svantaggiata, come ad esempio è successo nei contesti di violenza di genere o cyberbullismo.  
La proposta quindi si incanala in una misura conservativa parametrata al singolo contesto, e fino ad un limite massimo di 180 giorni, che abbia la doppia funzione sia ad incentivare l'interruzione della discriminazione che ad innescare il processo di empowerment indispensabile nella creazione di una civiltà equilibrata.

Proposta

VISTI gli articoli 2 e 3 della Costituzione;  
VISTO il TITOLO III della Costituzione Europea Articolo II-81 e Parte III TITOLO I Articolo III-118 (https:europa.eu/european-union/sites/europaeu/files/docs/body/treaty_establishing_a_constitution_for_europe_it.pdf)  
VISTI gli art. 20 e art. 21 Carta dei diritti fondamentali dell'Unione Europea (CDFUE) (https:www.europarl.europa.eu/charter/pdf/text_it.pdf)  
VISTO gli indirizzi esplicitati nella Strategia Europea sulla Disabilità 2010-2020 https:eur-lex.europa.eu/LexUriServ/LexUriServ.do?uri=COM:2010:0636:FIN:en:PDF  
VISTO l'European Accessibility Act con particolare riferimento al sistema sanzionatorio espresso nell'art. 26  
VISTO l'art.5 l'art. 12 , 13 , 28 della Convenzione ONU sui Diritti delle Persone con Disabilità  (http:nodiscriminazione.regione.puglia.it/download/NormativaInternazionale/Convenzione-ONU-sui-diritti-delle-persone-con-disabilit.pdf)  
VISTI gli articoli 1; art.5commi c, l ed m;ed art.8 e l'art. 36 L.104/92 (https:www.gazzettaufficiale.it/eli/id/1992/02/17/092G0108/sg)  
VISTO l'art.1 comma1 e 27 della Legge 328/200 (https:www.camera.it/parlam/leggi/00328l.htm)  
VISTO l'art.6(forme più gravi di discriminazione) e l'art.11 (diritto al risarcimento dei danni) legge 25 giugno 1993, n. 205  
VISTO Il DPR 12 settembre 2016, n. 194 (https:www.gazzettaufficiale.it/eli/id/2016/10/27/16G00206/sg)  
VISTA la legge Legge 1 marzo 2006 n.67 "Misure per la tutela giudiziaria delle persone con disabilità vittime di discriminazioni"(http:www.parlamento.it/parlam/leggi/06067l.htm)  
 
 

EMANA la seguente disposizione di modifica all'art.3 della Legge1 marzo 2006 n.67
 

Comma 3 bis contenimento del danno  
Poiché l'esclusione ad un uguaglianza sostanziale delle persone con disabilità assume la caratteristica della forma più grave e lesiva di discriminazione, ovvero plurima, ripetuta e prolungata in base all'art.6 legge 25 giugno 1993, n. 205 creando le condizioni di danno imminente ed irreparabile per l'incolumità fisica, psichica ed economica, si adotta come misura conservativa al fine di evitare che alla vittima della violazione sia causato un danno irreparabile, una sanzione amministrativa giornaliera che sarà immediatamente goduta nella forma di indennizzo dalla vittima denunciante.  
Comma 3 ter proposizione del reclamo  
a)Il reclamo e' sottoscritto dall'interessato o dal suo Amministratore di Sostegno mediante un Esposto di polizia, correlato di adeguata prova documentale della discriminazione subita, volta ad attivare un celere tentativo di mediazione e di veloce conciliazione tra le parti da attivarsi entro 7 giorni dalla data dell'esposto.

b)Nel caso in cui la mediazione non produca una conciliazione, in attesa che l'iter processuale della discriminazione compia il suo percorso, saranno attivati una serie di strumenti anticipatori in via sommaria per cui la vittima comincerà a ricevere dal responsabile della discriminazione un esborso giornaliero a titolo di parziale risarcimento del danno subito.

c)L'esborso giornaliero è un Titolo Esecutivo Stragiudiziale per Discriminazione, emanato da un Funzionario Responsabile Preposto che ne garantisca l'immediata attuazione, sarà circoscritto in apposite fattispecie delimitanti da individuarsi entro e non oltre sei mesi dall'approvazione della presente norma.  
Tale ammenda sarà così suddivisa:

discriminazione per inaccessibilità dei "luoghi pubblici" e "luoghi aperti al pubblico": Euro 25  
discriminazione per prestazioni assistenziali : Euro 50  
discriminazione per accesso ai diritti alla Salute ed all'Istruzione: Euro 100  
A tale Titolo Esecutivo potrà essere posta opposizione entro 30 giorni ed ha un valore di durata massima di 180 giorni., con la possibilità di cessazione immediata se, nel frattempo, la discriminazione viene superata.  
Nella fattispecie di sentenza di condanna definitiva per discriminazione di una Pubblica Amministrazione la pratica viene automaticamente trasmessa alla Corte dei Conti per valutare l'eventuale danno erariale.  
d) Qualora il giudice non confermasse l'avvenuta discriminazione o ravvisasse un legittimo impedimento alla sua terminazione, la somma percepita dal ricorrente verrà restituita al convenuto con gli interessi di legge.  
Comma 3 quater Fondo Anti Discriminazione  
Per permettere alla vittima della discriminazione, che abbia attivato l'iter processuale in base alla presente Legge, l'immediata fruizione del titolo risarcitorio a contenimento del danno viene istituito un apposito Fondo Anti Discriminazione interamente finanziato dalle ammende dei trasgressori.

RATIO  
Come spiegato nel preambolo la discriminazione subita dalle persone con disabilità non è una discriminazione momentanea, come potrebbe essere quella che subisce una persona che viene offesa per la sua provenienza straniera, per la sua religione o per la sua preferenza di genere. La persona con disabilità vive già in una condizione di svantaggio sociale, quindi la discriminazione acuisce profondamente questa condizione legandosi ad ogni vissuto, fino all'annullamento della stessa personalità. La discriminazione subita è, quindi PLURIMA, RIPETUTA e PROLUNGATA, soprattutto quando subita direttamente da rappresentanti istituzionali che ne avvalorano la liecità a tutta la popolazione.  
La proposta di MODIFICA della legge 67/06 s'incardina perfettamente all'interno di tutto l'articolato legislativo riguardante la disabilità attualmente approvato in Italia ed in Europa e risponde a due esigenze principali fondanti negli stessi principi base del Partito Pirata che sono "Promuovere i diritti inviolabili e inalienabili dell'essere umano, la libertà, la democrazia, l'uguaglianza e lo stato di diritto.  
Supportare l'evoluzione della democrazia a tutti i livelli e garantire trasparenza per i processi politici e il processo decisionale,  
Concentrandosi sul benessere a lungo termine dei cittadini europei anziché su grandi somme di denaro"
https://european-pirateparty.eu/statutes/  
L'obiettivo di tale modifica sarà:

La riduzione del danno, attraverso la fruizione di un immediato esborso giornaliero che possa contenere le difficoltà riscontrate dalla discriminazione subita;  
L'acquisizione di conoscenza, consapevolezza ed attivazione dei propri diritti individuali di persona e cittadino, che concretizza perfettamente quel processo di empowerment della cittadinanza particolarmente svantaggiata.  
Se nè parlato anche qua: https:forum.partito-pirata.it/t/proposta-politica-per-il-partito-pirata-sulla-discriminazione/2362/37  
e qua: https:forum.partito-pirata.it/t/relazione-pirata-sui-contatti-politici-che-ho-avuto-ed-avro-sul-gdl-discriminazione/3185  
e qua: https:forum.partito-pirata.it/t/come-puo-funzionare-lqfb-se-le-persone-non-leggono-cio-che-ce-scritto-e-rispondono-sulla-base-di-altro/2497/18 e qua: https:forum.partito-pirata.it/t/urgente-siamo-illegali/3065
Il Gruppo di Lavoro aperto per il confronto, l'implementazione, la diffusione e la realizzazione della proposta è qua: https://forum.partito-pirata.it/t/pdl-anti-discriminazione-delle-persone-con-disabilita/3201
 

ATTUAZIONE  
Sto già lavorando da tempo all'attuazione di questa proposta che consiste in una MODIFICA di un articolo di una legge già esistente, e quindi s'incardina perfettamente, sia come ratio che come naturale coerenza dei principi espressi dall'intera legislazione esistente in materia.  
Gli incontri che ho effettuato ed effettuerò con una serie di funzionari e rappresentanti istituzionali (Legali Dirigenti di Enti Pubblici, Questore, Prefetto, Alto Comando dei Carabinieri, amministratori locali) e con i rappresentanti politici sia di Governo che di opposizione ESPERTI in materia hanno, oltre allo scopo di ottenere un confronto e, soprattutto, una convergenza d'interesse su un veloce incardinamento della Legge ed una celere approvazione della stessa.  
Appare evidente come l'articolato proposto sia soprattutto rappresentativo dei principi base della legge, indispensabile e necessario come bersaglio da raggiungere, ma largamente suscettibile alla rimodulazione dello stesso sia PRIMA della presentazione (si spera congiunta e condivisa da tutte le forze politiche presenti in Parlamento, ed è su questo che sto lavorando alacremente) che DURANTE la discussione emendante di Camera e Senato.
Ritengo perciò che la mia personale operatività possa rappresentare un'occasione importante per il Partito Pirata d'interlocuzione propositiva con il mondo politico ed istituzionale che sarà da me invitato, anche in forma anonima, alla partecipazione della discussione al Gruppo di Lavoro nel Forum e, quindi, potrà essere coinvolto anche in altre iniziative del nostro Partito.
 
 

Ho aggiunto un comma importante all'articolato che permette la fruizione del titolo risarcitorio da parte della vittima superando il nodo cruciale rappresentato dal passaggio diretto tra ammenda e titolo risarcitorio