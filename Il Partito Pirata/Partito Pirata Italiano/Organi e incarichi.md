---
format: Markdown
categories: pp-it scuola_di_partito
toc: yes
title: Organi e incarichi nel Partito Pirata
...

**Nota lessicale**: dove possibile, gli incarichi sono stati declinati sia al maschile che al femminile. Sebbene esista la parola italiana _piratessa_, in questo testo si è preferito utilizzare in modo indeclinabile il termine _Pirata_, che viene quindi utilizzato come termine al singolare sia al maschile (_il Pirata_, _i Pirati_), che al femminile (_la Pirata_, _le Pirate_).

## Descrizione generale
Lo Statuto del partito stabilisce alcuni organi e incarichi per il corretto funzionamento del partito e per assolvere ad alcuni obblighi di legge. Lo Statuto e il Regolamento definiscono anche altri organi, strutture e incarichi per il buon funzionamento del partito. Ulteriori posizioni possono essere create dall'Assemblea per sopperire a esigenze specifiche, secondo quanto stabilito nello Statuto^[Art. 11 dello Statuto, comma terzo: _"L’Assemblea può delegare, se ed ove ne ritenga l’opportunità, determinate funzioni esecutive e/o tecnico-organizzative ad uno o più Pirati."_].

Gli organi del partito e gli incarichi si possono suddividere in base al tipo di funzione svolta:

 * **politica**: organi e incarichi con una connotazione politica e di indirizzo del partito;
 * **operativa**: organi e incarichi operativi al servizio del Partito o in materia di esecuzione delle decisioni assembleari;
 * **garanzia**: organi di garanzia e "giustizia interna";
 * **amministrativa**: incarichi inerenti l'amministrazione del partito;
 * **rappresentanza**: incarichi di rappresentanza del Partito.

Sebbene in questo testo si utilizzi per semplicità la locuzione "Organi e incarichi", di fatto questi si suddividono in tre tipologie:

* **gruppo di lavoro**: questo tipo di strutture, che vengono mutuate dal concetto di **swarm** espresso da Rick Falkvinge nel suo libro [Swarmwise](https://falkvinge.net/files/2013/04/Swarmwise-2013-by-Rick-Falkvinge-v1.1-2013Sep01.pdf), sono l'ossatura per il lavoro di base del partito pirata, in quanto un gruppo di lavoro è la minima _unità operativa_ del partito; quando un gruppo di lavoro è definito nello Statuto o nel Regolamento, viene di solito indicato come **gruppo di lavoro permanente**;
* **incarico individuale**: incarico affidato a una o più persone, che tuttavia non agiscono - salvo particolari situazioni - come un unico organo collegiale; tuttavia alcuni incarichi individuali che prevedono una sola posizione, in particolare Burocrate e Tesoriera/Tesoriere, sono definiti come _organi_ nello Statuto;
* **organo collegiale**: organo di partito, non definito come gruppo di lavoro, formato da più persone.
 
### Abbreviazioni
All'interno del partito ci sono alcune abbreviazioni di uso comune per alcuni incarichi e organi:

 * **AO**: Assemblea (in seduta) Occasionale;
 * **AP**: Assemblea (in seduta) Permanente;
 * **CA**: Collegio Arbitrale;
 * **CTO**: Gruppo di Lavoro CTO;
 * **GdL**: Gruppo di Lavoro;
 * **GdP**: Garante della Privacy;
 * **PP**: Partito Pirata, spesso con riferimento a quello italiano;
 * **PP-IT**: Partito Pirata Italiano, per distinguerlo da quelli di altri paesi;
 * **RdC**: Responsabile della Convivenza.

### Organi collegiali e incarichi

Nome                                Tipo                    Funzione            Definizione     Prerogative                     Mandato         Accreditamento          Numero membri 
----                                ----                    --------            -----------     -----------                     -------         --------------          -------------
Assemblea                           Organo collegiale       Politica            Statuto         Delibera delle mozioni          Illimitato      Certificazione          Illimitato
Burocrate                           Incarico individuale    Rappresentanza      Statuto         Rappresentanza legale           Biennale        Elezione in Assemblea   1
Certificatore/certificatrice        Incarico individuale    Amministrativa      Regolamento     Certificazione iscrivendi       Illimitato      Elezione in Assemblea   Illimitato
Collegio Arbitrale                  Organo collegiale       Garanzia            Statuto         Gestione delle controversie     Annuale         Elezione in Assemblea   Almeno 3
Delegate/delegati                   Incarico individuale    Rappresentanza      Mozione         Rappresentanza secondo mandato  (speciale)      Elezione in Assemblea   (speciale)
Garante della Privacy (GdP)         Incarico individuale    Amministrativa      Regolamento     Gestione del Libro Soci         Annuale         Elezione in Assemblea   1
Gruppi di lavoro (GdL)              (GdL)                   Operativa           Comunicazione   Attività di partito             (speciale)      Comunicazione in AP     Da 1 a 7
Gruppo CTO                          GdL permanente          Operativa           Regolamento     Gestione risorse IT             Annuale         Elezione in Assemblea   Fino a 7
Gruppo d'Integrità                  GdL permanente          Garanzia            Statuto         Validazione delle mozioni       Annuale         Elezione in Assemblea   Da 3 a 7
Gruppo di Coordinamento             GdL permanente          Operativa           Statuto         Coordinamento GdL               Annuale         Elezione in Assemblea   Da 4 a 7
_Pirata_                            --                      _Politica_          _Statuto_       _Partecipazione in Assemblea_   _Illimitato_    _Certificazione_        _Illimitato_
Responsabile della Convivenza       Incarico individuale    Garanzia            Statuto         Controllo dei conflitti         (speciale)      (speciale)              (speciale)
Tesoriere/Tesoriera                 Incarico individuale    Amministrativa      Statuto         Gestione della cassa            Biennale        Elezione in Assemblea   1

## Funzione politica

In un partito con una forte vocazione assembleare come il nostro, di fatto l'Assemblea e i suoi membri assolvono diverse funzioni. Per ragioni di categorizzazione pertanto, è stata definito questo insieme come _funzione politica_.

### Pirate e Pirati
Le Pirate e i Pirati sono i membri del partito, ovvero le socie e i soci dell'associazione non riconosciuta Partito Pirata. Il o la Pirata partecipa a tutto il ciclo di vita politico del Partito. Ha diritto ad accedere alla "sede" dell'Assemblea Permanente, l'[Agorà](https://agora.partito-pirata.it), e a partecipare con diritto di voto alle Assemblee Occasionali. Può proporre nuove mozioni, votare mozioni esistenti, proporre e votare variazioni a Statuto, Manifesto e Regolamento, proporre ricorso avverso alle decisioni degli organi di garanzia, votare gli appelli avversi alle decisioni del Collegio Arbitrale, proporre la formazione di nuovi GdL e partecipare a GdL esistenti.^[Si veda la sezione III dello Statuto]

#### Accreditamento
La qualifica di Pirata si acquisisce dopo 90gg^[Si legga l'art. 5 dello Statuto, "Ammissione del Pirata".] dalla richiesta, previa certificazione^[La certificazione è il processo tramite cui un funzionario del partito, detto Certificatore, acquisice i dati dell'aspirante Pirata.] e pagamento della quota associativa.

La qualifica di Pirata permette, tramite il regolare pagamento annuale della quota, di acquisire il diritto di voto in Assemblea; tuttavia è importante notare che per la maggior parte delle attività pratiche non è necessario avere tale qualifica, pertanto sia gli aspiranti Pirati che i simpatizzanti possono tranquillamente partecipare a molte parti della vita politica del partito e, in diversi casi, anche vedersi assegnati incarichi dal Partito stesso.

#### Cessazione
Il o la Pirata decade per rinuncia, esclusione per gravi motivi, oppure decesso^[Art. 6 dello Statuto].

In caso di morosità verso l'associazione, il o la Pirata perde il diritto di partecipare all'Assemblea^[Art. 4 dello Statuto]. Tale diritto viene ripristinato con la ripresa del pagamento della quota. È materia di contesa se sia necessario pagare tutte le quote arretrate oppure la sola quota dell'anno corrente per la messa in regola del o della Pirata.

### Assemblea
L'Assemblea è l'organo sovrano del partito. Essa è composta da tutti le Piratesse e i Pirati e dirige la vita associativa. L'Assemblea è riunita in seduta permamente (Assemblea Permanente), ma deve riunirsi almeno una volta all'anno fisicamente (Assemblea Occasionale).
L'Assemblea dirige la vita politica del Partito Pirata: elegge Burocrate, Tesoriere o Tesoriera, Collegio Arbitrale, Gruppo d'Integrità, Garante della Privacy; autorizza i Certificatori o le Certificatrici^[Le modalità di elezione sono descritte nel Titolo II del Regolamento.]; approva le modifiche a statuto, manifesto o regolamento, approva mozioni politiche o esecutive, o delega Pirati o Piratesse per tale funzione^[Si veda l'Art. 11 dello Statuto], ed è competente per gli appelli contro le decisioni del Collegio Arbitrale^[Si veda l'Art. 20 dello Statuto].

Le tempistiche minime di discussione per l'Assemblea Permanente e di preavviso per la convocazione dell'Assemblea Occasionale sono definite dallo Statuto^[Per le tempistiche di discussione delle proposte, si veda l'Art. 13, per la convocazione l'Art. 14.], e corrispondono a queste:

 * almeno 30gg per le mozioni ordinarie, incluse le modifiche al regolamento, e per la convocazione di un'Assemblea Occasionale con il potere di promulgare mozioni ordinarie o modifiche al regolamento;
 * almeno 90gg per le mozioni di modifica dello statuto o del regolamento, e per la convocazione di un'Assemblea Occasionale avente questi poteri.

#### Accreditamento
L'Assemblea è composta da Piratesse e Pirati in regola con la quota annuale.

#### Cessazione
L'Assemblea cessa le sue funzioni solo con lo scioglimento dell'associazione.

## Funzione operativa

Gli organi, i gruppi di lavoro e gli incarichi con _funzione operativa_ sono quelli che agiscono in Rete e sul territorio per supportare il partito e/o per portarne avanti le attività.

### Gruppo di coordinamento
Il gruppo di coordinamento è un gruppo di lavoro permanente previsto dallo Statuto. La sua funzione è di coordinare i gruppi di lavoro e assicurarsi che le delibere dell'Assemblea vengano portate avanti. Secondo quanto riportato nello statuto: _"Il Gruppo di Coordinamento ha il compito di supervisionare, coordinare, affiancare, aiutare e favorire il lavoro di tutti i Gruppi di Lavoro esistenti, anche proponendo agli stessi le priorità di intervento. Ha il dovere di verificare e monitorare costantemente l’attuazione di tutte le delibere assembleari e l’obbligo di segnalare all’Assemblea tutte le criticità in merito all’attuazione, anche in fase di discussione. In particolare, lavorerà sempre a fianco dei Gruppi che si occupano dell’infrastruttura tecnologica e della comunicazione dell’Associazione."_^[Art. 22 dello Statuto]

#### Numero dei membri
Il GC deve avere un minimo di 4 membri. Essendo un GdL, non può avere più di 7 membri.

#### Accreditamento
Il GC viene eletto in Assemblea Permanente, in area _Organizzazione e Priorità_, tramite policy _Elezioni in Assemblea_. Non possono essere eletti nel GC i membri del Gruppo d'Integrità.

#### Mandato
Il GC ha mandato annuale.

### Gruppi di Lavoro
I gruppi di lavoro, definiti nell'art. 23 dello Statuto, portano avanti le attività del partito. Possono esistere più gruppi di lavoro per lo stesso scopo che, in caso di necessità, vengono coordinati dal GC, anche per quanto riguarda le risorse del partito utlizzate. In caso abbiano necessità di attingere al patrimonio del partito, devono eleggere o nominare un _facilitatore_, che agisca da interfaccia tra il GdL e il GC, e che è responsabile delle risorse affidate alle cure del GdL. A livello pratico, sebbene non sia materia regolamentare, normalmente si assume che il proponente della comunicazione che istituisce il GdL ne sia anche il facilitatore.

##### GdL permanenti
Alcuni gruppi di lavoro sono definiti per Statuto o Regolamento, pertanto non possono essere sciolti e non possono essere ricreati tramite comunicazione. In questi casi l'accesso avviene per elezione in Assemblea, tramite le modalità descritte nel Regolamento.

#### Numero dei membri
Il numero dei membri di un GdL può andare da un o una Pirata fino a un massimo di 7.

#### Accreditamento
I GdL sono ad accesso libero, e sono operativi previa comunicazione in area _Organizzazione e Priorità_ in AP. In caso il GdL abbia già 7 membri, il o la Pirata può avviare una _collaborazione esterna_, fintantoché i membri del GdL sono d'accordo.

#### Cessazione
Il GdL cessa la propria attività tramite una comunicazione in AP, come per la sua costituzione. Per prassi, i GdL che rimangono senza membri sono considerati estinti, pertanto in caso ci siano Pirati e Pirate che vogliano _riesumare_ un GdL, essi ed esse devono darne nuova comunicazione in AP.

### Gruppo CTO
Il gruppo CTO è il gruppo di lavoro che si occupa di gestire le risorse IT dell'Associazione. Vista la delicatezza del compito, questo gruppo viene eletto annualmente in AP.^[Art. 57 del Regolamento]

##### Configuratori dell'Assemblea Permanente
La gestione dell'istanza di Liquid Feedback che costituisce l'Assemblea Permanente è attualmente affidata al gruppo CTO. In passato, tuttavia, venivano delegati a questo scopo dall'Assemblea due membri specifici del CTO, chiamati _configuratori_. È probabile che, con l'aumento del numero di iscritti, tale prassi venga nuovamente messa in atto.

#### Numero dei membri
Essendo un GdL, il numero massimo dei membri è fissato a 7.

#### Accreditamento
Il CTO viene eletto in Assemblea Permanente, in area _Organizzazione e Priorità_, tramite policy _Elezioni in Assemblea_.

#### Mandato
Il CTO ha mandato annuale, al termine del quale deve essere rinnovato.

## Funzione di garanzia

Gli organi con _funzione di garanzia_ sono quelli che provvedono a dirimere le controversie.

### Collegio Arbitrale
Il Collegio Arbitrale ha lo scopo di favorire la pacifica convivenza tra Pirati/e. Poiché il suo ruolo ha rilievo legale, lo Statuto^[Si veda l'art. 20] prevede la possibilità per persone non iscritte di far parte di esso, purché il numero minimo di Pirati o Pirate sia _la metà meno uno_ dei membri. I poteri del Collegio Arbitrale sono i seguenti:

 * può escludere Pirati e Pirate per gravi motivi^[Art. 6 dello Statuto];
 * può annullare le decisioni del Gruppo d'Integrità^[Art. 21 dello Statuto];
 * può annullare le decisioni dei Responsabili della Convivenza^[Art. 24 dello Statuto];

Sebbene non esplicitamente previsto, è d'uso che il CA "ammonisca" un o una Pirata qualora il suo comportamento, sebbene non meritevole di esclusione, sia comunque nocivo.

L'appello avverso alle decisioni del Collegio va presentato in Assemblea Permanente in area _Arbitrato_, tramite la policy _Mozione Ordinaria_.

Il CA può agire sia su segnalazione esterna che di propria iniziativa.

#### Numero dei membri
Il numero dei membri del CA va da un minimo di 3 a un massimo di 7.

#### Accreditamento
Il CA viene eletto in Assemblea Permanente, in area _Organizzazione e Priorità_, tramite policy _Elezioni in Assemblea_. I membri del CA non possono essere eletti tra i mebri del Gruppo d'Integrità.^[Attualmente, il Regolamento è incompleto riguardo a questa incompatibilità. Infatti, è esplicito il divieto per i membri del CA di candidarsi come membri per il GdI (Art. 16 del Regolamento), ma non il contrario (Art. 18 del Regolamento).]

#### Mandato
Il CA ha mandato annuale, al termine del quale deve essere rinnovato.

### Gruppo d'Integrità
Il Gruppo d'Integrità è un gruppo di lavoro permanente, che decide sulla validità delle tematiche proposte in Assemblea. Il suo compito è di verificare che le proposte siano coerenti con Statuto, Manifesto e Regolamento.^[Art. 21 dello Statuto]

Le proposte possono essere annullate sia in fase di discussione che fino a una settimana dalla loro approvazione e le sue decisioni sono appellabili presso il CA. 

#### Numero dei membri
Il numero minimo di membri fissato dallo Statuto è 3, mentre il numero massimo, essendo un GdL, è fissato a 7.

#### Accreditamento
Il GdI viene eletto in Assemblea Permanente, in area _Organizzazione e Priorità_, tramite policy _Elezioni in Assemblea_. I membri del CA non sono candidabili a membri del GdI.^[Art.16 del Regolamento]

#### Mandato
Il GdI ha mandato annuale, al termine del quale deve essere rinnovato.

### Responsabili della Convivenza

I Responsabili della Convivenza^[Wovon man nicht sprechen kann, darüber muß man schweigen] sono figure previste dallo Statuto^[Art. 24], che si occupano di gestire la convivenza tra Pirati e Pirate sui canali di comunicazione del partito^[È attualmente materia di controversia se con questo si intendono i canali ufficiali elencati nel Regolamento oppure tutti i canali utilizzati dai membri, inclusi quelli "ufficiosi" come i gruppi Telegram, essendo la dicitura "attività dell'Associazione" utilizzata nell'Art. 24 piuttosto generica.]. 

Essendo i GdL "attività dell'Associazione", a norma di Statuto dovrebbero eleggere o nominare un RdC nei propri strumenti di comunicazione interna. 

#### Numero dei RdC
Il numero dei RdC non è fissato né nello Statuto, né nel regolamento. È del tutto possibile la presenza di un solo RdC in un dato canale. Per prassi, il [forum ufficiale](https://forum.partito-pirata.it) ne ha 3. In presenza di più di un RdC, essi agiscono come organo collegiale, che decide a maggioranza semplice^[Art. 24 dello Statuto.]

#### Accreditamento
I RdC per i canali ufficiali del Partito sono eletti in Assemblea Permanente, in area _Organizzazione e Priorità_, tramite policy _Elezioni in Assemblea_. I RdC dei gruppi di lavoro sono invece eletti o nominati dai membri con procedura interna.

#### Mandato
Non è previsto un mandato specifico per i RdC.

## Funzione amministrativa

Rientrano in questa categoria gli incarichi e gli organi che si occupano delle questioni amministrative, in particolare della cassa e delle operazioni inerenti il Libro Soci.

### Tesoriera o Tesoriere

Il Tesoriere o la Tesoriera si occupa dell gestione delle finanze del partito. I suoi compiti sono elencati nello Statuto^[Art. 19], e consistono in:

 1. custodire il patrimonio del Partito Pirata;
 2. tenere il registro della contabilità;
 3. conservare gli eventuali documenti giustificativi;
 4. riferire e rendere il conto annualmente all’Assemblea;
 5. verificare che ogni spesa sia effettuata previa autorizzazione dell’Assemblea;
 6. provvedere alla riscossione delle eventuali quote associative annuali;
 7. predisporre il bilancio preventivo e consuntivo che sottopone ogni anno all’Assemblea;
 8. curare l’aggiornamento del database dei Pirati.

L'area di riferimento per la Tesoreria in Assemblea Permanente è _Gestione Economica_. In tale area vengono pubblicati e sottoposti all'approvazione dell'Assemblea i bilanci e le spese. Inoltre, tale area è quella che i Pirati o le Pirate che avanzano un preventivo di spesa devono utilizzare per sottoporre all'Assemblea le proprie richieste, per esempio per i rimborsi dovuti all'organizzazione di eventi o all'acquisto di materiale promozionale.

##### Collaboratori o collaboratrici del Tesoriere o della Tesoriera
In base al regolamento^[Art. 13] il Tesoriere o la Tesoriera può nominare fino a due collaboratori o collaboratrici, che termineranno il loro mandato insieme al Tesoriere o alla Tesoriera che li ha nominati o che le ha nominate.

#### Numero dei membri
È previsto che ci sia un solo Tesoriere o una sola Tesoriera nel Partito Pirata.

#### Accreditamento
Il Tesoriere o la Tesoriera è eletto o eletta in Assemblea Permanente, in area _Organizzazione e Priorità_, tramite policy _Elezioni in Assemblea_. Non può essere eletto o eletta a questa carica un o una Pirata che sia _Garante della Privacy_ o _Burocrate_.

#### Mandato
Il mandato per il Tesoriere o la Tesoriera è biennale.

### Garante della Privacy

Il o la Garante della Privacy si occupa della tenuta del libro soci. Riceve le comunicazioni e le form di iscrizioni cifrate dai Certificatori o Certificatrici e le trascrive a libro soci dopo 90gg, come previsto da Statuto^[Art. 5], previa conferma da parte del Tesoriere o della Tesoriera dell'avvenuto pagamento della quota. Su richiesta dell'interessato o dell'interessata, provvede anche alla cancellazione^[Si veda l'Art. 6, comma **a**.]

##### Collaboratori o collaboratrici del o della Garante della Privacy
In base al regolamento^[Art. 13] il o la GdP può nominare fino a due collaboratori o collaboratrici, che termineranno il loro mandato insieme al o alla GdP che li ha nominati o che le ha nominate.

#### Numero dei membri
È previsto che ci sia un solo o una sola GdP nel Partito Pirata.

#### Accreditamento
Il o la GdP viene eletto o eletta in Assemblea Permanente, in area _Organizzazione e Priorità_, tramite policy _Elezioni in Assemblea_. Non sono candidabili a questa carica il Pirata o la Pirata che ricopre l'incarico di Burocrate, Tesoriere o Tesoriera.

#### Mandato
Il o la GdP ha mandato annuale, con possibilità per la stessa persona di candidarsi fino a un massimo di tre mandati consecutivi.

### Certificatore o Certificatrice
Il Certificatore o la Certificatrice ha l'incarico di verificare l'identità delle persone che intendono iscriversi al Partito Pirata. Una volta effettuato il riconoscimento, i dati vengono caricati su un'apposita form, dove verranno poi raccolti dal Tesoriere o dalla Tesoriera per la verifica del versamento della quota e dal o dalla GdP per l'iscrizione a libro soci.

Il o la Pirata è qualificato o qualificata per questa carica dopo un minimo di sei mesi di iscrizione.

#### Numero dei membri
Non esiste limite al numero di Certificatori o Certificatrici.

#### Accreditamento
Il Certificatore o la Certificatrice viene eletto o eletta in Assemblea Permanente, in area _Organizzazione e Priorità_, tramite la policy speciale _Elezioni certificatore_. A differenza della normale policy, per questa è prevista una maggioranza qualificata di 2/3.

#### Mandato
Il mandato per questa carica è a vita, salvo rinuncia, ma è prevista una sospensione dell'operatività di sei mesi ogni 256 Pirati o Pirate certificati o certificate.

## Funzione di rappresentanza

Corrispondono a questa funzione gli incarichi relativi alla rappresentanza del partito, intesa sia come rappresentanza legale che come delega a partecipare a forum o in organizzazioni specifiche a nome del PP.

### Burocrate

Il o la Burocrate rappresenta legalmente il Partito e ha il potere di firmare a suo nome gli atti legali, incluse le liste elettorali, ed è tenuto o tenuta a rispettare le decisioni assembleari^[Art. 17]

#### Numero dei membri
È previsto che ci sia un solo o una sola Burocrate nel Partito Pirata.

#### Accreditamento
Il o la Burocrate viene eletto o eletta in Assemblea Permanente, in area _Organizzazione e Priorità_, tramite policy _Elezioni in Assemblea_, oppure in Assemblea Occasionale, a maggioranza semplice. Non può candidarsi a questa carica il o la Pirata che sia Tesoriere, Tesoriera o GdP.

#### Mandato
L'incarico ha mandato biennale, con possibilità per la stessa persona di candidarsi fino a un massimo di tre mandati consecutivi.

### Delegati o delegati

In base allo Statuto^[Art. 11] è possibile delegare una o più persone per compiti specifici. In questo contesto si intendono per "delegati" e "delegate" le persone incaricate di rappresentare il partito presso altre organizzazioni o eventi.

##### Coordinatori e coordinatrici internazionali
Un caso particolare di delega è quello che concerne la rappresentanza in ambito internazionale, in particolare i delegati e delegate che rappresentano il Partito Pirata Italiano nelle due organizzazioni sovranazionali di cui il PP-IT è membro, ovvero l'[Internazionale dei Partiti Pirata](https://pp-international.net) e il [Partito Pirata Europeo](https://european-pirateparty.eu/).

#### Numero dei membri, accreditamento, mandato
Non esistono norme specifiche da Statuto o Regolamento in riferimento ai delegati o delegate e ai loro poteri. In precedenza era prassi che le decisioni prese da delegati e delegate passassero sempre per l'approvazione assembleare, tuttavia questa prassi è stata sconfessata dall'approvazione della [i6696](https://agora.partito-pirata.it/initiative/show/6696.html).^[La visualizzazione richiede l'accesso all'Assemblea Permanente]
