---
format: markdown
title: Come presentare mozioni e emendamenti
categories: assemblee-pirata
...

Documento esplicativo sulla presentazione delle mozioni e degli emendamenti nel Congresso Nazionale (e nelle assemblee deliberative).

Questo documento serve a conoscere in maggior dettaglio, rispetto al regolamento, le modalità per la presentazione di mozioni e emendamenti durante il Congresso (e nelle assemblee deliberative precongressuali di test). Questo documento è solo esplicativo, fa sempre testo l’ultimo regolamento approvato o le prassi adottate dalla Presidenza dell’assemblea che potrebbero essere difformi da quanto spiegato in questo documento.

Attenzione, l’uso di liquid feedback per le mozioni del Congresso Generale è molto differente da quello solito. La macchina a stati adottata nelle decisioni liquid è stata “accomodata” per l’adozione di decisioni sincrone durante un congresso (fisico o online).

Rispetto all’uso consueto di LQFB dove il supporto e il voto sono indicati all’interno della stessa iniziativa per il Congresso bisognerà usare DUE iniziative per ogni Mozione, la prima per indicare il sostegno necessario ad andare in discussione e la seconda per la votazione vera e propria. 

Allo stesso modo potranno essere presentati e votati gli emendamenti alle mozioni.

# 1. Calendario e ordine dei lavori

Il Calendario e ordine dei lavori per il (ultimo giorno di) Congresso di massima è il seguente (da confermare)

## Giorno X-1 

ore 21.00: Termine per la presentazione delle mozioni

## Giorno X 

ore 9.05
: Disponibilità dei risultati del supporto delle mozioni - Inizio riunione di Presidenza

ore 9.30
: Apertura assemblea - Comunicazioni della presidenza.

ore 9.45
: Comunicazione sull’ammissibilità delle mozioni. 

ore 10.00
: Presentazione delle mozioni 

ore 10.30
: Tempo limite per la presentazione di mozioni unificate e emendamenti.

ore 11.00
: Comunicazione sull’ammissibilità delle mozioni unificate e degli emendamenti

ore 11.00
:   Discussione e voto degli emendamenti

ore 12.00
:  Discussione e voto delle mozioni

ore 13.00
: Chiusura assemblea

Ovviamente i tempi potranno subire delle modifiche in relazione alle mozioni e agli emendamenti effettivamente presentati.

# 2. Come si presenta una mozione generale

Per presentare una mozione generale si deve creare una nuova iniziativa nell’area Congresso Nazionale con policy “Presentazioni Mozione”.  È necessario fare molta attenzione perché una volta creata la mozione non sarà possibile in alcun modo modificarla (in realtà ci sono 5 minuti per fare minime modifiche, ma è bene che si appronti la mozione all’esterno di LQFB e la si inserisca solo quando definitiva). 

Sì può eventualmente cancellare la mozione e crearne una nuova, anche come nuova tematica dentro la stessa iniziativa. (ma in questo caso ci sono sempre solo 5 minuti per farlo). Oppure lasciarla com’è senza farla votare dai sostenitori. 

È bene che i presentatori e soprattutto i sostenitori facciano particolare attenzione che la mozione sia ben scritta, comprensibile, e abbia un dispositivo (quello che si vuole che l’assemblea voti) chiaro.

La mozione non deve essere in contraddizione con lo statuto o il manifesto. In questo caso, il Presidente del Congresso, indipendentemente dal supporto ottenuto dalla mozione può decidere “insindacabilmente” di non ammettere una mozione al voto (cfr. Statuto art. 2.1), invalidando completamente quel supporto. Questa è ovviamente una misura estrema ma prevista dalle nostre regole.

È bene che PRIMA di inserire una mozione si abbia già la disponibilità per il supporto da parte degli iscritti al Partito. Esiste un numero minimo e un numero massimo di iscritti che possono supportare la mozione - oltre questi limiti la mozione potrebbe essere non ammessa. Un buon modo per indicare i sostenitori è riportarne i nomi in modo esplicito all’interno della mozione e poi chiedere il voto solo ai compagni indicati. In questo caso, e solo in questo caso, la Presidenza potrebbe non considerare eventuali voti di sostegno oltre il limite (che potrebbero essere considerati inattesi o ostili). 

Il motivo per cui si introduce questa regola di limitazione (che procederemo a valutare nelle assemblee di test), è evitare che esistano solo mozioni di maggioranza e ci sia sempre modo di dare spazio a eventuali mozioni o interessi alternativi. 

Attenzione quindi alla preparazione della mozione; attenzione ad avere un gruppo di supporto e soprattutto attenzione ai tempi! 

Le mozioni vanno messe in liquid entro un orario ben definito (le 21 del giorno precedente la votazione). In questo modo ci saranno 12 ore per permettere ai sostenitori di votare. La mozione infatti passerà in votazione su LQFB dopo soli 5 minuti di discussione, periodo in cui sarà possibile modificare eventuali errori tipografici. A quel punto si potranno raccogliere i sostenitori e chiedergli di votarla. 

Al massimo quindi alle ore 9 (e 5 minuti) del mattino si potrà vedere il risultato della votazione. Attenzione, la mozione non è automaticamente ammessa al voto finale pur avendo i requisiti prescritti.

# 3. Ammissione di una mozione

Una volta che si avrà il quadro delle mozioni presentate, ovvero alle ore 9.05, la Presidenza del Congresso, con il supporto della Segreteria farà due verifiche:

- una verifica di regolarità formale rispetto alla presenza del sostegno prescritto, cancellando eventuali voti doppi su tutte le iniziative. Qualora questo controllo risulti positivo: 
- il Presidente formulerà poi un giudizio di ammissibilità in relazione all’art. 2.1 dello Statuto.

Le iniziative ammesse sono, nel più breve tempo possibile, annunciate all’assemblea con una Comunicazione nell’area Congresso Nazionale. La Presidenza darà un tempo ai promotori delle iniziative per accordarsi eventualmente sulla presentazione di una proposta unificata. 

Anche la proposta unificata dovrà ottenere il supporto prescritto in assemblea ma sarà necessario utilizzare la Policy destinata agli emendamenti, visti i tempi stretti necessari.  In caso di unificazione di due mozioni è determinante quindi che la mozione risultante sia messa nell’area Congresso Nazionale con Policy “Presentazione emendamento” e con un titolo obbligatorio “MOZIONE UNIFICATA delle Mozioni i<n> e i<n>: «descrizione»”. La mozione dovrà essere presentata OBBLIGATORIAMENTE da ambedue i presentatori delle mozioni originali (e nessun altro) e ottenere un supporto (quindi voto) da un numero minimo equivalente al minimo necessario per una mozione (ma non un limite massimo).

# 4. Presentazione e ammissione degli emendamenti

Le mozioni possono essere emendate proponendo su LQFB una nuova iniziativa con policy “Presentazione emendamento”. La policy è equivalente a quella per le presentazioni di mozioni ma molto più veloce (5 minuti per eventuale redazione e 15 minuti per ottenere il supporto).  Gli emendamenti possono essere presentati fin dalla presentazione delle mozioni e fino al termine deciso dalla presidenza. Il tempo limite degli emendamenti è al lordo del tempo di votazione (quindi l’emendamento dovrà essere messo in LQFB almeno 20 minuti prima). A differenza delle mozioni ciascun iscritto può presentare e supportare molteplici emendamenti. Va fatta attenzione ai limiti anche in questo caso.

Gli emendamenti devono essere scritti per essere immediatamente applicativi alle mozioni senza ulteriori necessità di redazione (l’azione di applicazione degli emendamenti alle mozioni sarà fatta dalla Segreteria, né dai proponenti degli emendamenti, né da quelli delle mozioni). Nel caso degli emendamenti è determinante la chiarezza formale nella scrittura in modo che non si possa dare adito ad interpretazioni poiché Presidenza e Segreteria non devono essere messi in grado di dover interpretare il contenuto degli emendamenti.

Come per le mozioni, la Presidenza compirà sia la verifica di regolarità formale che di coerenza con Statuto e Manifesto, dopodiché dichiarerà ammessi gli emendamenti. Le decisioni sono insindacabili. A quel punto i presentatori delle mozioni potranno esprimere la loro volontà di ammettere direttamente l’emendamento o di rifiutarlo. Nel caso in cui l’emendamento sia ammesso la Segreteria redigerà il nuovo testo, nel caso in cui l’emendamento non sia ammesso si passerà alla fase di votazione dell’emendamento in assemblea.

Per ogni emendamento ci sarà una fase dibattimentale con il presentatore che esporrà all’assemblea l’emendamento, la presidenza permetterà di intervenire a favore, contro e per l’astensione. I tempi saranno determinati dalla Presidenza. 

Al momento opportuno la Presidenza annuncerà l’apertura delle votazioni, la Segreteria porrà su LQFB l’emendamento e da quel momento decorranno i termini per la votazione. Le votazioni per gli emendamenti sono molto brevi (15 minuti).

# 5. Votazione della Mozione Generale

Dopo la votazione degli emendamenti, la Segreteria procederà a rieditare le mozioni integrando gli emendamenti votati positivamente e la presidenza darà nuova lettura (o porrà in LQFB come Comunicazione) le Mozioni definitive che, a questo punto, saranno quelle ammesse al voto.

I promotori delle mozioni avranno modo di fare una presentazione della mozione, la Presidenza ammetterà interventi a favore, contro e per l’astensione determinandone quantità e lunghezza in relazione al tempo disponibile. 

Al termine tutte le mozioni saranno poste in LQFB dalla segreteria del Congresso nella stessa iniziativa e la Presidenza dichiarerà aperta la votazione (anche in questo caso il tempo della votazione è di soli 15 minuti).

Gli iscritti potranno votare le mozioni secondo le consuete procedure di LQFB (quindi astenendosi, votando a favore, contro, pari-merito o con ordine di preferenza) e verrà definito il vincitore secondo il consueto metodo di Schulze.

Solo dopo che il Presidente avrà verificato la corretta esecuzione del voto, sarà proclamata l’effettiva mozione adottata dal Congresso.
